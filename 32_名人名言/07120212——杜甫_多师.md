### 戏为六绝句
https://baike.baidu.com/item/戏为六绝句
---
#### 其一
庾信文章老更成，凌云健笔意纵横。
今人嗤点流传赋，不觉前贤畏后生。
---
#### 其二
王杨卢骆当时体，轻薄为文哂未休。
尔曹身与名俱灭，不废江河万古流。
---
#### 其三
纵使卢王操翰墨，劣于汉魏近风骚。
龙文虎脊皆君驭，历块过都见尔曹。
---
#### 其四
才力应难跨数公，凡今谁是出群雄？
或看翡翠兰苕上，未掣鲸鱼碧海中。
---
#### 其五
不薄今人爱古人，清词丽句必为邻。
窃攀屈宋宜方驾，恐与齐梁作后尘。
---
#### 其六
未及前贤更勿疑，递相祖述复先谁？
别裁伪体亲风雅，转益多师是汝师！
- `诗圣亲著《诗人的自我修养》`
![](http://pic.xcarimg.com/img/07news/3QhqXxhCzV4181.jpg)